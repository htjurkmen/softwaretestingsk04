(за около 24 палачинки):

250 грама брашно
0,5 литра прясно мляко (може да се замести наполовина с вода)
3 големи или 4 малки яйца
2 щипки сол
1 супена лъжица пудра захар
1 прах ванилия
1 супена лъжица олио
20 грама разтопено масло
Приготовление:

Брашното се слага в дълбок съд. Прави се кладенче и в него се изсипват яйцата, разбити като за омлет (или едно по едно). Сипва се бавно половината мляко, бие се 2-3 минути, за да се получи гладка смес.

Прибавя се солта, олиото, разтопеното масло, пудрата захар и ванилията. Изсипва се втората половина от млякото. Похлупва се сместа и стои половин час на стайна температура преди пърженето.

Ако искаме да направим много фини палачинки, предварително разбиваме белтъците на сняг. Палачинките могат да се направят и само с вода – тогава стават много леки, но не чак толкова вкусни. Ако са само с мляко, стават по-дебели и плътни.

Мазнината се добавя в тестото, за да не залепват после при пърженето в тигана. Пържат се на слаб огън и после се поръсват с пудра захар.

Могат да се направят и други две плънки, освен онези, които са ни известни:

І – слага се конфитюр, залят с ликьор;

ІІ – 4 настъргани ябълки, 1 с. л. пудра захар, 0,5 к. л. канела, 20 г масло, сок от портокал и лимон и всичко това се задушава.